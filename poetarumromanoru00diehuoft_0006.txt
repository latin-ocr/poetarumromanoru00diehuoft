Poetarum Romanorum veterum reliquias post Aemilium
Baehrens edituro nova quodammodo fundamenta iecerunt Ι. Vahlen,
Fr. Leo, Fr. Marx, viri huius aevi in litteris Latinis ingenii subtilitate
et doctrina praeclarissimi, qui recensuerunt et enarraverunt carminum
vetustissimorum atque Saturniorum versuum rudera, et Ennianae poesis
reliquias ac C. Lucili carminum.

Gravissima illa linguae Latinae litterarumque Romanarum monu-
menta emendata ut iuventuti antiquitatis studiosae in manibus essent,
quaecumque integram fere sententiam exhibebant e fragmentorum congerie
excerpsi atque selegi adiecta praeter lectiones varias pressa ubi opus esse
videbatur interpretatione.

Neque secludendas esse censui ab hac anthologia poetarum scenicorum
reliquias Thesauri linguae Latinae in usum ab Ottone Ribbeck sub
auspiciis divi Francisci Buecheler ante duodecim fere hos annos
tertium editas, praesertim cum et recenti Nonii Marcelli editione a
&Vallacio Lindsay curata et Vahleni, Leonis, Skutschii aliorum
studiis scenicis metricisque non uno tantum nomine tragicorum quoque
et comicorum poetarum fragmenta pleraque emendatoria hodie legantur.
Contra praeter Atellanarum mimorumque auctores celeberrimos poetas
liberae rei publicae labentis bonos malosque in hoc concilium evocare
nolui, ne praeter modum hoc volumen accresceret.

Auctorum veterum sigilla notasque criticas Thesauri 1. L. indici in
universum accommodavi et editorum usui pervulgato, reliqua autem
revocant ad editorum recentium nomina, e quibus notaveris Leo¹ -—-
Der Saturnische Vers v. Fr. Leo Berlin 1905, Le02 = De Tragoedia
Romana Observationes criticas scr. Fr. Leo Gott. 1910.

